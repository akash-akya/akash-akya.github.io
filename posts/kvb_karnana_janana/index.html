<!DOCTYPE html>
<html lang="en-us"><head>
    <meta charset="utf-8">
    <meta name="viewport" content="width=device-width, initial-scale=1">
    <link rel="stylesheet" type="text/css" href="/css/style.css">
    
    
    <title>memdump | ಕರ್ಣಾಟ ಭಾರತ ಕಥಾಮಂಜರಿಯ ಮನನ: ಕರ್ಣನ ಜನನ ಮತ್ತು ಬಾಲ್ಯ</title>
</head>
<body>
    <div id="top-strip"></div>
    <div class="content"><header>
    <div class="center">
        <a href="/" class="quiet-link">
            <div class="monospace title">
                <h1 style="margin-top: 0.3em; margin-bottom: 0.3em;">memdump</h1>
            </div>
        </a>

        <div class="nav">
            
            
            <a href="/">
                home
            </a>
            
             &NonBreakingSpace;|&NonBreakingSpace; 
            <a href="/posts/">
                posts
            </a>
            
             &NonBreakingSpace;|&NonBreakingSpace; 
            <a href="/tags/">
                tags
            </a>
            
             &NonBreakingSpace;|&NonBreakingSpace; 
            <a href="/about">
                about
            </a>
            
        </div>
    </div>
</header>
<div class="content">
<h1>ಕರ್ಣಾಟ ಭಾರತ ಕಥಾಮಂಜರಿಯ ಮನನ: ಕರ್ಣನ ಜನನ ಮತ್ತು ಬಾಲ್ಯ</h1>



<div class="publish-date">
    <time datetime="2020-09-08">08 Sep 2020</time>
</div>


<p>ನನ್ನ ಬಹುದಿನದ ಆಸೆಯಾದ ಕುಮಾರವ್ಯಾಸ ಭಾರತದ ಓದನ್ನು ಕೊನೆಗೂ ನನ್ನೂರಲ್ಲಿ ಆರಂಭಿಸಿದ್ದೇನೆ. ಓದಿದ್ದನ್ನು ಬರೆದರೆ ಹೆಚ್ಚು ಅಂತರ್ಗತವಾಗಬಹುದೆಂಬ ಆಶಯ, ಕಾವ್ಯದ ಸ್ವಾರಸ್ಯವನ್ನು ಹಂಚಿಕೊಳ್ಳುವ ಆಸೆ ಮತ್ತು ಕನ್ನಡದಲ್ಲಿ ಬ್ಲಾಗಿಸುವ ಬಯಕೆ ಹೀಗೆ ಎಲ್ಲವೂ ಸೇರಿ ಈ ಸರಣಿಯನ್ನು ಆರಂಭಿಸಲು ನನ್ನನು ಮುಂದೂಡಿವೆ. ಅರ್ಥೈಸುವ ಅಥವಾ ವಿಶ್ಲೇಷಿಸುವ ಸಾಹಸಕ್ಕೆ ಕೈಹಾಕದೆ, ನನಗೆ ಹಿಡಿಸಿದ ಸ್ವಾರಸ್ಯಕರ ವಿಚಾರಗಳನ್ನು ಹಂಚಿಕೊಳ್ಳುವುದಷ್ಟೇ ಇದರ ಉದ್ದೇಶ.</p>
<h3 id="೧">೧.</h3>
<em>
<strong>
<pre>
ಅರಸ ಕೇಳ್ ಆಶ್ಚರ್ಯವನು ತಾ
ವರೆಯ ಮಿತ್ರನ ಕರಗಿ ಕರುವಿನೊ
ಳೆರೆದರೆಂದೆನೆ ಥಳಥಳಿಸಿ ತೊಳಗುವ ತನುಚ್ಛವಿಯ
ಕುರುಳುದಲೆ ನಿಟ್ಟೆಸಳುಗಂಗಳ
ಚರಣ ಕರಪಲ್ಲವದ ಕೆಂಪಿನ
ವರಕುಮಾರನ ಕಂಡು ಬೆರಗಿನೊಳಿರ್ದಳಾ ಕುಂತಿ
</pre>
</strong>
</em>
<p>ತಾವರೆ ಮಿತ್ರ: ಕಮಲದ ವೈರಿ ಚಂದ್ರ. ಚಂದ್ರನ ವೈರಿಯು ಸೂರ್ಯ. ತಾವರೆಯ ಮಿತ್ರ ಸೂರ್ಯ.<br/>
&ldquo;ಕರಗಿ ಕರುವಿನೊಳ್&rdquo;, &ldquo;ಥಳಥಳಿಸಿ ತೊಳಗುವ ತನುಚ್ಛವಿಯ&rdquo; ಎಂಬ ಪದಪುಚ್ಛಗಳು</p>
<p>&lsquo;ಚರಣ ಕರಪಲ್ಲವದ ಕೆಂಪಿನ&rsquo; ಸಾಲು ತುಂಬ ಅರ್ಥಪೂರ್ಣವಾಗಿದೆ. ಮಗುವಿನ ಕೈಕಾಲುಗಳು ಗಿಡ-ಮರದ ಚಿಗುರಿನಂತೆ ಕೆಂಪು ಬಣ್ಣದ್ದಾಗಿದೆ ಎಂಬ ಒಂದು ಸುಂದರ ವರ್ಣನೆ ಒಂದೆಡೆಯಾದರೆ. ಹುಟ್ಟಿರುವ ರವಿತನಯನ ಅಂಗಾಂಗದ ಕೆಂಪು ಬಣ್ಣದಂತೆ ಮುಂಜಾನೆ &ldquo;ಹುಟ್ಟುವ&rdquo; ರವಿಯ ಬಣ್ಣವೂ ಕೆಂಪೇ ಆಗಿದೆ, ಇದು ತಂದೆ-ಮಗನ ಸಾಮ್ಯತೆಯನ್ನೂ ಸೂಚಿಸುವ ಇನ್ನೊಂದು ಅರ್ಥ ಹೊಂದಿರಬಹುದೇ? ಹಾಗೂ ಮಗು ಮತ್ತು ಚಿಗುರು ಈ ಎರಡೂ ಹುಟ್ಟನ್ನೇ ಸೂಚಿಸುವುದನ್ನೂ ಇಲ್ಲಿ ಕಾಣಬಹುದು.</p>
<h3 id="೨">೨.</h3>
<em>
<strong>
<pre>
ಕೆದರಿ ಕಾಲಲಿ ಮಳಲ ರಾಶಿಯ
ನೊದೆದು ಕೈಗಳ ಕೊಡಹಿ ಭೋಯೆಂ
ದೊದರುತಿರ್ದನು ಶಿಶುಗಳರಸನು ರವಿಯನೀಕ್ಷಿಸುತ
ಇದನು ಕಂಡನು ಸೂತನೊಬ್ಬನು
ಮುದದ ಮದದಲಿ ತನ್ನ ಮರೆದು
ಬ್ಬಿದನಿದೆತ್ತಣ ನಿಧಿಯೊ ಶಿವಶಿವಯೆಂದು ನಡೆತಂದ
</pre>
</strong>
</em>
<p>ಕೆದರು, ಒದೆ, ಒದರು ಎಂಬ ಆಡು ಮಾತಿನ ಪದಗಳ ಬಳಕೆ.<br/>
ಇದು+ಎಂತಣ: &ldquo;ಇದು ಎಂತಹ&rdquo; (&ldquo;ಇದು ಎಂತಾ ಲೋಕವಯ್ಯಾ&hellip;&rdquo; ಎಂಬ ಹಾಡಿನ ಅರ್ಥದಲ್ಲಿ) ಎಂಬ ಪದ ಬಳಕೆಯ ಹಳೆಯರೂಪ.</p>
<p>ಮಗುವು ಶಿಶುಗಳರಸನೋ ಎನ್ನುವಷ್ಟು ಸುಂದರವಾಗಿದೆ! ಮಗು ಪಾಲಕರ ಗಮನ ಸೆಳೆಯಲು ಅಳುವುದು, ಹೊರಳಾಡುವುದು ಸಾಮಾನ್ಯ. ಇಲ್ಲಿ ಅದರ ವಿವರಣೆ ಸುಂದರವಾಗಿ ಚಿತ್ರಿತವಾಗಿದೆ. ಮಗುವು ತನ್ನ ತಂದೆಯಾದ ಸೂರ್ಯನ್ನು ಸೆಳೆಯಲೇ ಹೀಗೆ ಅಳುತ್ತಿದೆ ಎಂದು ಅರ್ಥೈಸಬಹುದು.</p>
<h3 id="೩">೩.</h3>
<em>
<strong>
<pre>
ತರಣಿಬಿಂಬದ ಮರಿಯೊ ಕೌಸ್ತುಭ
ವರಮಣಿಯ ಖಂಡದ ಕಣಿಯೊ ಮ
ರ್ತ್ಯರಿಗೆ ಮಗನಿವನಲ್ಲ ಮಾಯಾ ಬಾಲಕನೊ ಮೇಣು
ಇರಿಸಿ ಹೋದವಳಾವಳೋ ಶಿಶು
ವರನ ತಾಯ್ ನಿರ್ಮೋಹೆಯೈ ಹರ
ಹರ ಮಹಾದೇವೆನುತ ತೆಗೆದಪ್ಪಿದನು ಬಾಲಕನ
</pre>
</strong>
</em>
<p>ಆವಳೋ: ಸಾಮಾನ್ಯವಾಗಿ ಆಡುಮಾತಿನಲ್ಲಿ ಈ ಪದವನ್ನು (&ldquo;ಯಾವಳೋ&rdquo;) negative ಅರ್ಥ ಬರುವಂತೆ ಪ್ರಯೋಗಿಸಲಾಗುತ್ತದೆ. ಇಲ್ಲಿ ಸೂತನು ಸಿಡಿಮಿಡಿಗೊಂಡು ಹೀಗೆ ಹೇಳಿದಂತಿರುವುದು ಎಂದು ಅರ್ಥೈಸಬಹುದು.</p>
<h3 id="೪">೪.</h3>
<em>
<strong>
<pre>
ತೃಣವಲಾ ತ್ರೈಲೋಕ್ಯರಾಜ್ಯವ
ಗಣಿಸುವೆನೆ ತಾನಿನ್ನು ತನ್ನಲಿ
ಋಣವಿಶೇಷವಿದೇನೊ ಮೇಣ್ ಈ ಬಾಲಕಂಗೆನುತ
ಕ್ಷಣದೊಳೊದಗುವ ಬಾಷ್ಪಲುಳಿತೇ
ಕ್ಷಣನು ಬಂದನುಮನೆಗೆ ಪರುಷದ
ಕಣಿಯ ತಂದೆನು ರಮಣಿ ಕೊಳ್ಳೆಂದಿತ್ತನರ್ಭಕನ
</pre>
</strong>
</em>
<p>ಕ್ಷಣದೊಳ್+ಒದಗುವ ಬಾಷ್ಪ+ಲುಳಿತ+ಈಕ್ಷಣನು. ಬಾಷ್ಪ: ಕಣ್ಣೀರು; ಲುಳಿತ: ಚಂಚಲ; ಈಕ್ಷಣ: ನೋಟ, ಕಣ್ಣು</p>
<p>ಭಾಷೆಯ ಹಿಡಿತವಿದ್ದರೆ ಕವಿಯು ಒಂದು ಸನ್ನಿವೇಶವನ್ನು ಎಷ್ಟು ಸುಂದರವಾಗಿ ಹಾಗೂ ಸೂಕ್ಷ್ಮವಾಗಿ ಚಿತ್ರಿಸಬಹುದು ಎಂಬುದಕ್ಕೆ &ldquo;ಕ್ಷಣದೊಳೊದಗುವ ಬಾಷ್ಪಲುಳಿತೇ ಕ್ಷಣನು&rdquo; ಎಂಬ ಸಾಲೇ ಸಾಕ್ಷಿ.
<br/></p>
<h3 id="೫">೫.</h3>
<em>
<strong>
<pre>
ಹೊಳೆ ಹೊಳೆದು ಹೊಡೆಮರಳಿ ನಡು ಹೊ
ಸ್ತಿಲಲಿ ಮಂಡಿಸಿ ಬೀದಿ ಬೀದಿಗ
ಳೊಳಗೆ ಸುಳಿವರ ಸನ್ನೆಯಲಿ ಕರೆಕರೆದು ನಸುನಗುತ
ಲಲಿತರತ್ನದ ಬಾಲದೊಡಿಗೆಯ
ಕಳಚಿ ಹಾಯ್ಕುವ ಹೆಸರು ಜಗದಲಿ
ಬೆಳೆವುತಿರ್ದುದು ಹಬ್ಬಿದುದು ಜನಜನದ ಕರ್ಣದಲಿ
</pre>
</strong>
</em>
<p>ಹೊಳೆ-ಹೊಳೆ, ಬೀದಿ-ಬೀದಿ, ಕರೆ-ಕರೆ, ಜನ-ಜನ ಎಂಬ ಹಲವು ಜೋಡಿಪದಗಳ ಬಳಕೆ</p>


<div class="footer">
    
    
    <a class="tag no-underline" href="https://akash-akya.github.io/tags/kannada">Kannada</a> &NonBreakingSpace;
    
    
    <a class="tag no-underline" href="https://akash-akya.github.io/tags/kumara-vyasa-bharatha">Kumara Vyasa Bharatha</a> &NonBreakingSpace;
    
</div>


</div>
    </div>
</body>

</html>
